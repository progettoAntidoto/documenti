# Manifesto politico

Ogni partito ha un manifesto, no?

Beh, questo partito (almeno per il momento) ha delle idee, dei valori fondamentali, raccolti in questa pagina. L'onere e l'onore di prendere questi concetti, farli propri, rielaborarli, organizzarli e trasformarli in un programma serio e ben definito... beh, quelli sono di ognuno di noi.

Quindi andiamo per punti, in ordine di importanza.

## COSTRUIAMO UNO STATO PIÙ EFFICIENTE

L'Italia è ferma, ormai bloccata nelle sabbie mobili della burocrazia. L'economia non riparte, e mai ripartirà se continuiamo a sperperare soldi pubblici per motivi inutili. Crediamo che meno soldi lo Stato si ritrova a dover gestire meglio è per tutti: vogliamo quindi rendere più snella la Pubblica Amministrazione, tagliare quei costi di bilancio che non ci possiamo permettere, delegare sempre più a politiche comunitarie condivise, eliminare l’evasione fiscale ed abbassare le tasse.

## DIFENDIAMO I NOSTRI DIRITTI

Viviamo in città nelle quali il parcheggio del supermercato è gratuito mentre quello dell'ospedale è a pagamento, in un mondo virtuale che vende i nostri dati personali ai pubblicitari, in una società che ancora oggi discrimina per sesso o per etnia, in quartieri nei quali una donna non può uscire liberamente la sera senza portarsi appresso il fardello della paura. La giustizia, per giunta, ha tempi biblici. Diciamo basta a tutto questo e facciamo sentire la nostra voce!

## RIMANIAMO CON I PIEDI PER TERRA

Per una manciata di voti, ci siamo sentiti promettere di tutto. Ci abbiamo anche creduto. Ma per costruire qualcosa di duraturo è necessario ripartire dalla scienza e dalla cultura, creare delle solide fondamenta. Un futuro migliore è possibile solo dando un deciso taglio al fenomeno delle fake-news ed all'analfabetismo dilagante, salvaguardando ed incentivando il pluralismo dei media e delle fonti. Una miglior istruzione, quindi, perché non si possono trascurare le nuove generazioni.

## LAVORIAMO A GRUPPI

Rifiutiamo sia le classiche gerarchie aziendali, sia un'utopistica democrazia in cui non esistono leader. Tutti da noi hanno il diritto di fare e prendere iniziative, di proporre idee e di realizzarle con l'aiuto degli altri attivisti; questo perché tutti abbiamo un solo obiettivo in comune, rappresentare gli italiani e cambiare in meglio questo Paese. Ci fidiamo degli altri e, anche se non ne condividiamo il metodo, crediamo in loro. Un loro successo, è anche nostro.

## PRENDIAMO DECISIONI, AMIAMO IL RISCHIO

La strada per il successo è lastricata di errori e di brutte figure. È inevitabile. Faremo degli scivoloni, troveremo persone che ci remeranno contro (perché se non fai arrabbiare nessuno, evidentemente stai facendo qualcosa di sbagliato), sbatteremo la testa contro il muro infinite volte. L'importante è imparare, correggere il tiro, rialzarsi ed ovviamente non demordere.

## SIAMO APERTI E TRASPARENTI

Argomento inflazionato questo "essere trasparenti", ma quanti possono dirsi esserlo realmente? Noi lavoreremo alla luce del sole, tutte le nostre conversazioni saranno pubblicamente accessibili online da chiunque, così come anche i bilanci. Facile gridare "onestà! onestà!" e nascondersi dietro un software di votazione proprietario. Puntiamo alla digitalizzazione ed abbracciamo le nuove tecnologie, consapevoli dei pro e dei contro.

[Fonte](https://www.progettoantidoto.it/page.php?p=manifesto)
