# Lettera aperta

Ciao!

Sono Giuseppe, ideatore di Progetto Antidoto. Mi sono permesso di prendermi una pagina di spazio in più di questo sito, sul quale ho perso diverse ore di programmazione, per raccontarti un po' di me, di quel che penso e soprattutto di come sono arrivato alla conclusione di dover dare alla luce un nuovo partito politico. Perché non è che uno si sveglia la mattina ed il giorno dopo si avventura in un progetto di tali dimensioni così a caso.

Sono un perito informatico, il computer è sempre stata la mia passione fin dall'infanzia. Questa formazione tecnica mi ha portato presto a volermi confrontare con il mondo del lavoro e si è concretizzato nell'apertura del mio negozio di informatica a Vicenza nel 2011. Più recentemente ho scelto di specializzarmi seguendo un corso di laurea triennale in ambito criminologico, con l'obiettivo di ampliare ulteriormente i miei orizzonti e cercare di capirne un po' di più sulla sicurezza in tutte le sue sfaccettature.

Ma arriviamo alla politica. Appena maggiorenne mi sono interessato subito, un po' per deformazione professionale, alle varie forme di democrazia digitale. Questo mi ha portato negli anni a studiare in maniera autonoma il tema, a seguire il goffo approcciarsi a queste pratiche da parte del Governo e delle forze politiche italiane, ma soprattutto a simpatizzare per il Partito Pirata. Si tratta di un movimento nato nel 2006 in Svezia e poi diffusosi a macchia d'olio a livello comunitario ed internazionale, al quale ho partecipato attivamente prendendo anche parte all'Internazionale dei Partiti Pirata ed alla fondazione del Partito Pirata Europeo. Mi è stato fondamentale apprendere il loro modus operandi e soprattutto approcciarmi all'utilizzo quotidiano ed allo studio della famosa piattaforma di votazione online Liquid Feedback.

Mi sono reso conto che non possiamo più permetterci di perdere tempo. Ci avrò messo mezz'oretta per scrivere questa pagina, ed in questa mezz'ora sono stati licenziati dal loro datore di lavoro circa 50 italiani. I giovani prendono stipendi del 36% più bassi in media rispetto a loro padre. Se da un lato l'economia collassa, la burocrazia mette alle strette gli imprenditori e le famiglie spesso faticano ad arrivare a fine mese, dall'altro lato abbiamo dei rappresentanti che non riescono ad andare oltre le promesse elettorali e a convertire i voti che ricevono in interventi concreti a sostegno della popolazione. Per questo ho sentito la necessità di mettere a disposizione quel briciolo di know-how politico di cui dispongo: perché non si vive di promesse, l'unico modo che abbiamo per sperare di assistere ad un cambiamento è essere quello stesso cambiamento che tutti vorremmo.

Se in Italia il populismo avanza noi possiamo essere, tutti assieme, la cura.

![Giuseppe Cossalter](https://github.com/progettoAntidoto/documenti/blob/master/gc.jpg?raw=true)

[Fonte](https://www.progettoantidoto.it/page.php?p=gc)
